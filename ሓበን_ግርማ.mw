ሓበን ግርማ፡ ንኹሉ ባህርያውን ማሕበራውን መሰናኽላት ስዒራ ትሕንበብ ዘላ ኮኾብ መንእሰይ እያ። ኣብ 1988 ኣብ ግዜ ልደታ ዓይነ-ስውርትን ጸማምን ኮይና ኣብ ኦክላንድ ሕቡራት መንግስታት አመሪካ ካብ ኤርትራዊት ኣደን ኢትዮጵያዊ ኣቦን ዝተወልደት ሓበን፡ ከም’ቲ ንመስተብሃልስ “ነቲ ጸድፊ’ውን መደያይቦ ኣለዎ” ዝብል ብሂል ኣበው፡ ነቲ መፋጥርታ ዝኾነ ባህርያዊ ስንክልና ዝስዕር ባህርያዊ ትዕድልቲ ሒዛ እያ ኣብ’ዛ ዓለም ዝመጸት። ሓበን ተመሃሪት መባእታ ኣብ ዝነበረትሉ፡ ንግድላት ስንክልና ብዝልዓለ ንምብዳህ ጎኒ ጎኒ ስሩዕ ኣካዳምያዊ ትምህርታ ፍሉይ ናይ ብረይል ትምህርቲ ተኸታቲላ፡ ድጅታላዊ መሳርሒ ብረይል፡ ዕቑር ተውህቦኣ ብዝልዓለ ንኽተበራብር ብፍላይ ኣብ ትምህርቲ ዝያዳ ንኽተድምዕ ልዑል ኣበርክቶ ከም ዝገበረላ ድማ ትገልጽ። ንሳ ገና ንእሽቶ እንከላ ብዘይካ ኣብ ኣካዳሚ መሰል ስንኩላን ኣብ ምቅላሕ ክትነጥፍ ጀመረት። በዚ ድማ ጓል 15 ዓመት ምስ ኮነት ናብ ምዕራብ ኣፍሪቃዊት ሃገር ማሊ ብምጓዓዝ ንዓይነ-ስውራን እተገልግል ቤት ትምህርቲ ኣብ ምህናጽ ብወለንታ ምስ ናይ ግብረ-ሰናይ ትካል ሰርሐት። ብድሕሪ’ዚ ኣብ ፖርትላንድ ኣመሪካ ኣብ ኮለጅ ብዓውዲ ስነ-ሰብን ማሕበረሰብን ናይ ቀዳማይ ዲግሪ መዓርግ ረኸበት። ሓበን ብዘለዋ ስንክልና፡ ጾታን ዓሌትን ምኽንያት የጋጥማ ንዝነበረ ተነጽሎ ንምብዳህ፡ ብዓውዲ ሕጊ ዝልዓለ ደረጃ ትምህርታ ክትቅጽል መረጸት፡ በዚ ድማ ኣብ 2013 ካብ ቤት ትምህርቲ ሕጊ ሃርቫርድ ብናይ ዶክትረይት ማዓርግ ዝተመረቐት ቀዳመይቲ ዓይነ-ስውርትን ጸማምን ኮነት።

ሓበን፡ ብዝገበረቶ ፍሉይ ጻዕሪ ከም ወናኒት ፍሉይ ሓይሊ ካብ ስሙያት ሰባት ዓቢ ምትብባዕን ኣፍልጦን ክትረክብ በቕዐት። ፕረዚደንታት ኣሜሪካ ባራክ ኦባማን ዊልያም ቢል ክሊንተንን ከም ናይ ክብሪ ዕድምቲ ናይ ዋይት ሃውስ ብፍሉይ ኣተባቢዖማ። ዓወታት ሓበን በዚ ጥራይ ኣየብቅዐን፥ ድሕሪ ምምራቓ ኣብ ሓደ ናይ ስንኩላን መሰል ዝጣበቕ ዘይመንግስታዊ ትካል ከም ጠበቓ ኮይና ሰርሐት። ሓበን ኣብ ምውሓስ ምዕሩይ መሰል ስንኩላን ብፍሉይ ወኒ እያ ትጽዕር፡ “ንዓለም ዝሓሸት መድረኽ ንምግባራ እዩ ጻዕረይ፡ እዚ  ኹዉን ንምግባር ብዙሕ መገድታት ኣሎና። ንኣስራሕቲ ትካላት፡ ስንኩላን ክብሪ ከም ዘለዎም ብምንቃሕ፡ መሳርሒ ብረይ ብምዝርጋሕ....ወዘተ” ድማ ትብል። ምዕሩይ መሰል ስንኩላን ኣብ ኩሉ ማሕበራዊ ኣገልግሎታት ንምውሓስ ብእትገብሮ ደረት ኣልቦ ጎስጓሳዊ ጻዕሪ ድማ፡ ሎሚ ዓመት፡ ውድብ ዓይነስውራን ኣሜሪካ AFB ብ4 ሚያዝያ 2018 ኣብ ዘዳለዎ ዓመታዊ ሽልማት ዓወታት ሄለን ከለር Helen Kel-ler Achievements Award፡ ኣብ ጎኒ ወከልቲ ትካላት ፌስቡክን ማይክሮሰፍትን ብምዃን ተሸላሚት ክትከውን ኣብቃዓ። ትካላት ፌስቡክን ማይክሮሰፍትን ህዝባዊ ኣገልግሎታተን ንስንኩላን፡ ዓይነ-ስዉራንን ጽሙማንን ክጥቀሙሉ ብዝምችእ ኣገባብ ከመሓሽኦ ብምኽኣለን እየን ተሸለምቲ ኽኾና በቒዐን።  

ሓበን፡ ኣብ ግዜ ሽልማታ ንተሳተፍቲ ናይ እቲ ምሸት ኣብ ዘስማዓቶ ቃል፡ “ኣብ ዘመነ ሄለን ከለር ሃርቫርድ ዩኒቨርስቲ ደቂ ተባዕትዮ ጥራይ እዩ ዝቕበል ኔሩ። በዚ ድማ ሄለን ብጾታኣ ይኹን ስንክልናኣ ኣብ ሃርባርድ ከጽንዕ ተኽእሎ ኣይነበረን፡ ሕጂ ግን ነዊሕ ተጓዒዝና ኢና፡ ሃርባርድ ንጾታ ይኹን ንሕብረ-ዓሌታዊ ተሳትፎ ማዕጽኡ ከፊቱ ኣሎ። እዚ ክንብል ከሎና ግን ኩሉ ተነጽሎታት ኣንጻር ስንክልና ኣብቂዑ ማለት ኣይኮነን፡ ኣብ ዓለምና ኣስታት 1.3 ሚልዮን ስንኩላን ኣለዉ፡ እዚኣቶም ሓደ ዓቢ ኮሚኒቲ እዮም ዘቑሙ። ምስ ኩነታት ስንክልንኦም ዝምችእ ኣገልግሎት ክረክቡ መሰል ኣለዎም። ግዝየይ፡ ስርሐይ ይኹን ዕድመይ ዓለምና ሓቛፍት ንምግባራ እዩ። ካብ ቤት ትምህርቲ ጀሚርካ ክሳብ ናይ ቴክኖሎጂ ትካላት ኣብ ዝህብኦ ኣገግሎት ይኹን ዘዳልውኦ ፕሮግራማት ንምቹእ ተጠቃምነት ስንኩላን ኣብ ግምት ክእዩ እዩ ጻዕረይ። ኩልኻትኩም ኣብ’ዚ ጻዕረይ ከም እትሓብሩኒ ድማ ትስፍውቲ እየ።”እላ።ብዙሓት መንእሰያት ምስ ምሉእ ህዋሳት ስምዒትናን ምስ ምሉእ ኣካላውን ስነ-ኣእምሮኣውን ጥዕናን እና ሃለወና ንባህርያዊ ትዕድልትና ከይተጠቀምናሉ ዕድሜና ንኾንቱ ንሕልፎ። ገለ መንእሰያት ድማ ብባህሪ ይኹን ሰብ ዝሰርሖ ሓደጋ ንዘጋጥሞም ስንክልና ስዒሮም ኣብ ሂይወት ዓበይቲ ዓወታት የመዝግቡ። ሓበን ግና፡ በመፋጥርታ ዝኾነ ባህርያዊ ስንክልናን ማሕበራዊ ተነጽሎታትን ከተገትኤት፡ ኣብ ሂወት ዓቢ ዓወት ክተመዝግብ ዝበቕዐትን ዓለም ንምልዋጥ ኣብ ቀጻሊ ጻዕሪ ትርከብን ኣብነታዊት መንእሰይ እያ። በዚ ኣጋጣሚ ንሓበን ዮሃና እናበልና! መንእሰያት ድማ ኣብነታ ብምኽታል ዘሎና ዕቁር ጸጋ ብዝልዓለ ብምብርባር ስምናን ስም ሃገርናን እነስምየሉ ዕዮ ክንዓዪ ነዘኻኽር።
<ref>http://50.7.16.234/hadas-eritrea/Menesey%2058.pdf</ref>
