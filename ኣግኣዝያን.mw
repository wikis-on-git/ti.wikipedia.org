'''ናብ ካልእ ዕብድብድን ዓዘርቆዘርን ከይኣተውና ኣግኣዝያን መን እዮም'''

'''ማህሌታይ ያሬድ'''

ኣብ ዓለምና ብመሃዝነት ዝተራቐቐ ዜማ፣ ንዓመት ዘገልግል ድርሰት መዝሙራትን መጽሓፍትን እሞ ድማ ቅድሚ 1500 ዓመት ተደሪሱ ዘይሃስስ ትሕዝቶ ዘለዎ ስራሕ ዝሰርሐ ማህሌታይ ያሬድ ጥራሕ እዩ። ድርሰታት ማህሌታይ ያሬድ ብርሑቕ ኰይንና እንትንሪኦም ኩሎም ሃይማኖታዊ ትሕዝቶ ዘለዎም ይመስሉ። ኰይኑ ግን ክንዲ ማህሌታይ ያሬድ ስለሰላምን ስነምግባርን ዝሰበኸ ኣካል ከምዘየለ ትሕዝቶ ስራሕቱ ቁልጭ ኣቢሎም የርእዩ። ንኣብነት “ድጓ መጽሔተ ጥበብ” ዝበሃል መጽሓፍ ቤተ ክርስትያን ካብ ዝሓዞም 12 ሽሕን 583 መዝሙራት እቶም 1,921 መዝሙር (15 ነጥቢ 3 ምኢታዊ) ስለሰላም እዮም ዝዝምሩ።

ካብቶም ስነ ምግባር ዜጋታት ብምምሃር ሰላም ሓንቲ ሃገር ንክሕሎ ዝሰብኩ መዝሙራት ማህሌታይ ያሬድ እንትንርኢ “ንእኩይ (ክፍኣት) ሕደግዋ፣ ጽቡቕ ሓሳብን ምክርን ኣለዋ እሞ ንሰናይ ነገር ተኸተልዋ” ዝብል ንረክብ። እቲ ግእዛዊ ልሳኑ እንትንርኢ እውን”ኅድግዋ ለእኪት ወደግንዋ ለሠናይት፣ እስመ ሠናይ ምክር ባቲ” ዝብል እዩ። ካሊእ ኣብ ዓለም ኰይንካ ብዝተፈላለየ ምኽንያት ክትጓነጽ ስለትኽእል ሓደ ንከይትጓነጽ ከመይ ክትተሓላሎ ከምዘለካ እንተተጓኒጽካ ድማ ዕርቂ እምበር ጎንጺ ረብሓ ከምዘይብሉ ዝመኽሮ ኣሎ። እዚ እውን “ተዓገሱ ልብኹም ኣጽንዑ፣ ካብ ኣንደበትኩም ክፉእ ቃል ኣይውጻእ፣ ጸሓይ እንተይዓረበት ይቕረ ተበሃሃሉ” እንትብል ይስማዕ። እቲ ግእዛዊ ቃሉ እንትንርኢ እውን “ተዐገሡ ወኣጽንዑ ልበኩሙ፣ ቃለ ኅሡም ኢይጻእ እምኣፉኩሙ፣ ወዘእንበለ ይዕርብ ጸሓይ ኣቊርሩ መዓትክሙ” ብዝብል ተጻሒፉ ኣሎ። ማህሌታይ ያሬድ ሓደ ካብቶም ኩርዓት ተጋሩ ዝገብሮ እቶም ዝደረሶም ልዕሊ 12 ሽሕን 900 መዝሙራት ከምቲ ኣብ ዓለማዊ ሙዚቃ ካሊእ ሓጋዚ ዘለዎ ዘይኰነስ ባዕሉ ደራሲ፣ ዘያምን መቀናበርን ብምዃኑ ዝተፈለየ ተፈጥራዊ ውህብቶ ክውንን ኣኽኢልዎ እዩ። እቶም ንመጻሕፍቲ ብሉይ፣ ሓዲስ፣ መነኰሳትን ሊቃውንትን ፍልፍል እናተጠቐመ ዘዳለዎም መዝሙራት ድማ ቤተ ክርስትያን ዓመት ሙሉእ (365 መዓልቲ) ኣዋዲዳ ትጥቀመሎም ምህላዋ ይፍለጥ። ማህሌታይ ያሬድ ዜማኡ ዘዳለዎ ግእዝ፣ እዝልን ኣራራይን ዝበሃሉ ሰለስተ ቅዲ ዜማታት ብምምሃዝ እውን እዩ። ኣብዚ “ግእዝ ዜማ” ማለት ፈላማይ፣ መሪሕን ቀዳማይን ማለት እንትዀን ማህሌታይ ያሬድ ነዚ ፈላማይ ዝበሎ መሰረት ኩሎም ዜማታት ብምዃኑን ብኣደማምጽኡ ብርቱዕ ስለዝዀነን እዩ። “እዝሊ” ዝብል እውን ሕዛል፣ ተኸታላይን ሰዓባይን ማለት ኰይኑ እዚ ስያመ ዝመጸ ድማ እቶም ድምጽታት ኣብ ዜማ ግእዝ ተሓዚሎም ስለዝመጹ እዩ። “ኣራራይ” ዝበሃል ቅዲ ዜማ እውን ዘራህርህ፣ ዘሕዝን (ድምጸ ማሕዘኒ)፣ ንልቦና ጥዑም፣ መዓዝኡ ዝመቀረ ድምጺ ዝብል ትርጉም ኣለዎ። ማህሌታይ ያሬድ ነዚ ስያመ ዝሃቦ ዜማታቱ ካብ ደረት ጀሚሮም ክሳብ ጉሮሮ ብማዕበላዊ ድምጺ እናተገላበጡ ዘስቈንቁኑ (ርኽርኽ ዜማታት) ስለዝዀኑ እዩ። እቶም ዜማታት ምስ ዓለማዊ ስልቲ ዜማ እንተታሕዝዎ “ግእዝ” ዝብል ዜማ ትዝታ፣ እዝሊ ንዝብል ምስ ኣምባሰል ወይ ባቲ፣ ኣራራይ ንዝብል ድማ ኣንቺሆየ ዝብሉ ቅኒታት ዝመሳሰል እዩ። ብምኽንያት እዚ እውን ማህሌታይ ያሬድ ቅጥዒ ዘይነበሮ ዓለማውን መንፈሳውን ዜማ ዓለምና መልክዕ ኣትሒዝዎ እናተብሃለ ይዝረበሉ። ኣብ ሕድሕድ ቅኒት ዜማ ማህሌታይ ያሬድ ድፍኣት (ድፋት)፣ ኪደት፣ ቅንዓት (ቅናት)፣ ይዘት፣ ቊርጥ፣ ርኽርኽ፣ ደረት፣ ድርስን ኣንብርን ዝብሉ 10 ድምጺ ኖታ ዘለዉ ኰይኖም ኣብ ሰለስቲኦም ቅዲ ዜማታት ዘለዉ እንትድመሩ 30 ድምጺ ኖታ እዮም ዝዀኑ። ካብዚ ብምብጋስ እውን እዩ ዘበናዊ መሳርሒ ሙዚቃ ዝሓዞም ድምጺ ኖታታት ንኩሎም ኣብ ዜማ ማህሌታይ ያሬድ ዘለዉ ድምጺ ኖታ ስለዘይሕዝዎ ቅኒት እቲ መዝሙር ከየበላሽዉ ናብ ቤተ ክርስትያን ንከይኣትዉ ዝኽልከል። ማህሌታይ ያሬድ እቶም ዝደረሶም ልዕሊ 12 ሽሕን 500 መዝሙራት ዜማኦም ንከይጠፍእ ምልክት ዜማ ገይሩሎም እዩ። ብምዃኑ እውን ንልዕሊ 1500 ዓመት ዜምኡ እንተይቀየረ ክሳብ እዚ ዘለናዮ ዘበን ዝጸንሐ ብሕታዊ መዝሙር ይገብሮ። እዚ በዓል ምጡቕ ኣእምሮ ዝዀነ ዓብዪ ሊቅ ኣርማ ተጋሩ ካብ ኣቦኡ ኣብድዩ (ይስሓቅ) እንኡ ታውክልያ (ክርስቲናን) 5 ሚያዝያ 505 ዓ/ም ኣብ ኣክሱም ማይ ክራዋሕ ኣብ ዝበሃል ከባቢ እዩ ተወሊዱ። ትውልዲ ቦትኡ እውን ኣብ ኣክሱም ከምዝዀነ ባዕሉ ኣብ ዝደረሶም ጸዋትወ ዜማታቱ ገሊጽዎ እዩ። ማህሌታይ ያሬድ ኣብ 7ይ ዓመቱ ጌዴዎን ኣብ ዝበሃል ብስጋ እውን ኣኰኡ ኣብ ዝዀነ መምህር እዩ ትምህርቲ ዝጀመረ። እዚ ኣብ ኢትዮጵያ ፈላማይ ደራሲ መጽሓፍ፣ ቅኔ፣ ጸዋትወ ዜማ፣ ጀማሪ መንፈሳዊ መዝሙር፣ ወጣኒ ትርጓመ መጻሕፍቲ ዝዀነ ሊቅ ካብዚ ብተወሳኺ ካልኦት ዝግለጸሉ መልክዓት እውን ኣለውዎ። ንሱ እውን ሊቅ ነገረ መለኰት፣ ሰባኺ ወንጌል፣ ማህደርን መሰረትን ስነ ጽሑፍ ከምኡ እውን መምህር ቅኔን ዜማን ብምዃን ንሃገር ዓብዪ ቅርሲ ዝገደፈ እዩ። ብብርኪ ዓለም ክንዲ ናይ ቅዱስ ያሬድ ሞያታት ዝወነነን ዝፈለመን ሰብ የለን። ነዚ እውን እዩ ማህሌታይ ያሬድ መርኣያ ተጋሩ ዝዀነ ዕንቊ ዓለምና እዩ ዝበሃል። እዚ ዕንቊ ዝዀነ ፈላስፋ ዜማን ስነ ጥበብን ኣብቲ ፈለማ እዋን ትምህርቲ ኣብይዎ ድሕሪ ብዙሕ ምጽጋም ትምህርቱ ኣቋሪጹ ንገዝኡ እንትኸድ ኣብ ሓደ ዓብዪ ጽላል ኦም ኰፍ ኢሉ ዝተምሃሮ ወይ ዝተዓዘቦ ነገር ነይሩ። ንሱ እውን ሓንቲ ናብ ዓብዪ ኦም ብምውጻእ ፍረ ክትበልዕ ዝደለየት ሓሰኻ፤ ናብታ ኦም ክትድይብ እናወደቐት እናተስአት ብምጽናሕ ኣብ መበል ሻውዓይ ጊዜ ተሳኺዑላ ናብታ ኦም ወጺኣ ጡዑም ፍረ እንትትምገብ ተዓዚብዋ። ምስ ህይወቱ ብምዝማድ እውን ከም ተመኩሮ ተጠቒመላ፡፡ ስለዚ ማህሌታይ ያሬድ ካብታ ደቃቕ ፍጥረት ተመክሮ ወሲዱ ናብ ትምህርቱ ብምምላስን ብምምሃርን ኣብ ሓጺር እዋን ግብረ ዲቁና ዝተቐበለ በዓል ምጡቕ ኣእምሮ እዩ። ኣብ መበል 30 ዓመቱ ድማ ዝተራቐቑ ዜማታት ዝደረሰ ኰይኑ ንሓደ ነገር ክሳብ መወዳእታ ብምዕጋስ ከምእትዕወት ዘምሀረ በዓል በሊሕ ኣእምሮ ፈላስፋ ንምዃን በቒዑ።

'''ሚካኤል ስሑል'''

ኣብ ከባቢ 1630 ዓ/ም ከምዝተወለዱ ዝግመቱ ሚካኤል ስሑል ንኹሎም መሳፍንቲ ትግራይ ስዒሮም ርእሰ ኩሎም መሳፍንቲ ትግራይ ኰኑ። ኣብቲ እዋን ትግራይ እንትበሃል ንምድሪ ሰሜን ወሎ፣ ምድሪ ኣገው፣ ምድሪ ዓፋር፣ ምድሪ ሰሜን፣ ምድሪ ቀይሕ ባሕርን ጠቕሊሉ “ትግራይ ትግርኚ” ብዝብል ስያሜ እዩ ዝፍለጥ ነይሩ። ደገ ኣዝማቲ ሚካኤል ርእሰ ትግራይ ኣብ ዝዀኑሉ ጊዜ ግና ንምድሪ ሓማሴን፣ ባሕሪ ነጋሽ ዝገዝኡ ራእሲ ዓምደ ሃይማኖት ዝበሃሉ ነበሩ። እዞም ራእሲ ንጓል ንጉስ እያሱ ብርሃን ሰገድ ተመርዕዮም ንባሕረ ነጋሽ ይገዝኡ ነይሮም። ኣብ ሓደ እዋን እውን ሚካኤል ስሑል ኣብ ውሽጢ ሰራዊት ራእሲ ዓምደ ሃይማኖት ኣገልጊሎም እዮም። ደሓር ንኹሎም ስዒሮም ርእሰ ትግራይ ምስኰኑ ከምቲ ዝጸንሐ ኣሰራርሓ ግዝኣት ባሕሪ ነጋሽ ኣብ ትሕቲኦም ክኸውን ሓተቱ። “ትግራይ መሰረተ ንግስነት ስለዝዀነት ኣነ እየ ርእሴኻ፣ ኣብ ትሕተይ ሕደር፣ ኣብ ድሕረይ ዕጠቕ” እንትብሉ መልእኽቲ ንራእሲ ዓምደ ሃይማኖት ሰደዱ። በቲ መልእኽቲ ዝተቖጥዑ ራእሲ ድማ “ባዕለይ ኣባጺሐስ ኣብ ድሕሪትካ ክዓጥቕ?- - -እምብለይ!” ኢሎም መልሲ ሃቡ። ድሕሪ እዚ ሚካኤል ስሑል ሰራዊቶም ኣኽቲቶም ናብ ባሕረ ነጋሽ ዘመቱ። ብዝናኣድ ወታደራዊ ጥበብ ዝተዓጀበ ዓወት ምስጨበጡ ድማ ሚካኤል ስሑል ግዝኣቶም ከመርቑ ናብ ጎንደር እንትጓዓዙ ኣብ ሽረ ዕረፍቲ ገበሩ። በቲ ዝተፈጠረ ለውጢ ዘይተሓጎሱ ሃጸይ እያሱ ብርሃን ሰገድ ሰራዊቶም ኣኽቲቶም ንትግራይ ዘመቱ። ኣዐርዩ ብዙሕ ሰራዊት ሒዞም ከምዝኸተቱ ዝተገንዘቡ ሚካኤል ስሑል እምባ እንዳጽዮን ኣብ ዝበሃል ኣብ ዓጋመ ዕዳጋ ሓሙስ ኣብ ዝርከብ ሓደ መእተዊ በሪ ጥራሕ ዘለዎ ኣብ ዝባኑ ግና ሜዳ ዝዀነ ቦታ ድፋዕ ኣስሪሖም ዓረዱ። ሰራዊት ሃጸይ እያሱ ብርሃን ሰገድ ናብቲ እምባ ምስ ቀረቡ ውግእ ተኸፈተ። ኰይኑ ግና ካብ ዝባን ብዝትኰሰሉ ጠያይትን ብዝውርወረሉ ኲናትን እቲ ሰራዊት ብዙሕ ጉድኣት ወረዶ። ብዙሓት ምውታትን ቁሱላትን ኰኑ። ነዚ ህልቂት ዝተገንዘቡ ካህናት ኣኽሱም፣ እንዳባገሪማ፣ ሚካኤል ዓድዋን ዓጋመን ዕርቂ ክወርድ ልመና ኣቕረቡ። ናብ ዕርዲ ሚካኤል ስሑል ክኣትው ምስተፈቐደሎም ድማ “ሰራዊት ንምንታይ ይሃልቕ- - - ዕርቂ ይውረድ እሞ ጎይታይ ኢዶም ይሃቡ” ክብሉ ተማሕጸኑ። ነቲ ሓሳብ ዕርቂ ዝሰምዑ ሚካኤል ስሑል ናይ ባዕሎም ሓሳብ ኣቕረቡ። “ኣነ ፈጺመ ኢደይ ኣይህብን - - - ሓደ ወታደር ክሳብ ዝተርፍ ክዋጋእ እየ። እንተ ነቲ ንጉስ እትብልዎ ክነግረኩም። ትግራይ ትግርኚ መልዕሎይ እያ- - - መሰረት ንግስነት እውን እያ። ሓደ ተወሳኺ ስልጣን ይደሊ እየ- - -” ኢሎም ሓተቱ። እቶም ካህናት ነቲ ሕቶ ሒዞም ናብ ሃጸይ እያሱ ብርሃን ሰገድ ቀረቡ። እቶም ንጉስ እውን በቲ ዝቐረበ ሕቶ ተስማዕሚዖም ንሚካኤል ስሑል ዋና ኣዛዚ ጦር ኢትዮጵያ ገይሮም ሸይሞምዎም። ካብ ሽዑ ኣትሒዙ ድማ “ራእሲ” ዝብል ማዕርግ ተውሃቦም። ንጓሎም ንወይዘሮ እሌኒ እውን መሪቖም ሃብዎም። ብድሕሪኡ ዕርቀ ሰላም ወረደ። ኣብቲ ጊዜ እቲ ንሃጸይ ክሕግዝ ኣብ ጎጃም ጸኒሑ ዝኸተተ ሰራዊት ዕርቂ እንትግበር ንደጉዓ ተምቤን ሓሊፉ ኣብ ገረብ ግባ በጺሑ ነይሩ ይበሃል። ሽዑ ዕርቂ ምስኰነ እቶም ንጉስ ነቲ ሰራዊት “ወደ ኣገርህ ግባ” ናብ ዓድኻ እተው- - - ኢሎምዎም። ካብ ሽዑ ኣትሒዙ ድማ እቱ ሩባ፣ ገረብ ግባ እናተብሃለ ክሳብ ሕዚ ይጽዋዕ። ድሕሪ ውግእ እምባ እንዳጽዮን (ዕዳጋ ሓሙስ) ዝና ስሑል ሚካኤል ኣብ መላእ ኢትዮጵያ ገነነ። ብጥበብ፣ ብጅግንነት፣ ብስልጣን ልዕሊ ኩሎም መሳፍንቲ ኰኑ። ከምኡ ኰይኑ ግን ብፍላይ ንጉስ ጎንደር እቲ ሓይልን ስልጣንን ስሑል ክውሓጠሎም ኣይከኣለን። ብድሕሪ ሞት እያሱ ብርሃን ሰገድ በትረ ንግስነት ዝተረከቡ ሃጸይ እዮኣስ ምስ ስሑል ብቐጻልነት ምፍሕፋሕ ኣየቋረጹን። እቶም ንጉስ ንትግራዋይ ይጸልኡን በደል ንምብጻሕ ይፍትኑን ነይሮም ይበሃል። ጉዳይ ሒዞም ዝኸዱን--- “ይግባኝ” ክብሉ ናብ ጎንደር ንዝኣትውን ተጋሩ ናብ ቤተ መንግስቲ ከይቐርቡ ይኽልከሉ ነይሮም። ናብቲ ቤተ መንግስቲ ከይቐርቡ ርሕቕ ኢሎም ክጠርዑ ድማ ገበሩ። እቲ ቦታ እውን ክሳብ ሕዚ “ትግሬ መጮህያ” ተባሂሉ ይፍለጥ። ነዚ ዝተገንዘቡ ራእሲ ሚካኤል ብርቱዕ ተቓውሞ ኣቕረቡ። “ትግራይ መሰረት ንግስነት፣ ክህንነትን ሃይማኖትን ኰይና እናሃለወት ከምዚ ዝበለ ግፍዒ እንታይ ኣምጸኦ?” ኢሎም ሓተቱ። በዚ ድማ ምስቶም ንጉስ ተገራጨው። ንራእሲ ሚካኤል ኣቦኦም ደገ ኣዝማቲ ህዝቅያስ እዮም ዝበሃሉ። ስለዚ ስሞም ሚኪኤል ህዝቅያስ እዩ ክዀን ነይሩዎ። ግና “ሚካኤል ስሑል” ብዝብል ስም እዮም ዝፍለጡ። ስሑል ዝብል ስያሜ ንኽልተ ነገር ከምዘመልክት ይንገር። በቲ ሓደ ገጽ ራእሲ ሚካኤል ኣእምሮኦም ኣዐርዩ በሊሕን ዝተሰሓለን ስለዝነበረ ብጅግንነቶም እውን ርእሲ ኩሉ ስለዝነበሩ (ድሕሪ ሚካኤል ስሑል ንናቶም ጥበብ ጅግንነት ዝወረሱ ሃጸይ ዮሃንስን ራእሲ ኣሉላን ከምዝዀኑ ይእመን) ስሑል ዝብል ስያሜ ድማ ረኺቦም። ብካልእ ገጽ ድማ ኣዐርዮም ምልኩዕ እዮም ነይሮም። ቁመንኦም ዝተመልከተ ሰብ “ስእሊ እንድዮም ዝመስሉ” ዝብል ኣድናቖት ይወሃቦም ነይሩ። በዚ ምኽንያት ድማ ስኡል ሚካኤል እውን ተብሃሉ። ስለዚ ክልተ ትርጉም ዘለዎ ስያሜ ሒዞም ስኡል- - - ሚካኤል ስሑል ዝብል መለለዪ ተጎናጸፉ። ሰበይቶም ወ/ሮ እለኒ ምስሞቶኦም ንጓል ንግስቲ ምንትዋብ ንወ/ሮ ኣስቴር ኣእቲዎም ሓደ ቆልዓ ከምዝወለዱ እውን ይፍለጥ። ወዶም ወልደሃዋርያት (ደጃት) እውን ንንእሽተይ ጓል ንግስቲ ምንትዋብ ንወ/ሮ ኣልጣሽ እዩ ተመርዕዩ። ኣብ መወዳእታ ኣዐርዮም ዕድመ ጸጊቦም ከባቢ 100 ዓመት ምስገበሩ ኣብ ጎንደር እናሃለው ኣብ ዙርያኦም ዝነበሩ መሳፍንቲ ኣዲሞም ሒዞም ኣሰርዎም። ካብ ደጊም ተኣሲሮም እዮም። ሓንቲ እኽሊ እውን እዮም ዝበልዑ ምረጹ በልዎም። መጀመርታ ገረደይ ከማኽር ኢሎም መለሱ። ወርቂት እትበሃል መጋቢቶም ሓተትዋ። “ጎይታይ ስገም ይምረጹ” በለቶም። ከምዝበለቶም ገበሩ። ብድሕሪኡ እታ ወሓለ ዝዀነት ገረዶም ነቲ ስገም - - -ጣይታ፣ ሕምባሻ፣ ጠረሾ፣ ጥሕኒ፣ ስዋ፣ ኣረቂ እናገበረት በብዓይነቱ እናሰርሐት ቀለበቶም። ኣብ መወዳእታ ድማ ተፈቲሖም ናብ ትግራይ መጹ። ብ1780 ዓ/ም ብግምት ኣብ 100 ዓመቶም ብሞት ተፈለዩ። ብመሰረት ኑዛዜኦም መኳንንቲ ጎንደር ንዓጽሞም ክረኽብሉ ኣብ ዘይኽእሉ ርሑቕን ሰዋራን ስፍራ ኣብ ናዕዴር ዳግና ሚካኤል ተቐበሩ። እቶም ኣብ ታሪኽ ኢትዮጵያ ፍሉይ ምዕራፍ ዝኸፈቱን “ሰራሒ ንጉስ” (king maker) እናተብሃሉ ዝጽውዑን ራእሲ ሚካኤል ስሑል ማሕተሞም ከይተረፈ “ርእሰ መኳንንቲ ወመሳፍንቲ” እዩ ዝብል ዝነበረ። ዓመታት ምስሓለፈ ተወሊዶም ኣብ ታሪኽ ኢትዮጵያ ካልእ ሓድሽ ምዕራፍ ዝኸፈቱ ሃጸይ ዮሃንስ እውን ብናይ ኣቦኦም ሓረግ ትውልዶም ካብ ራእሲ ሚካኤል ስሑል እዩ ዝምዘዝ። ድሕሪ ሞት ስሑል ሚካኤል ኣብ ፖለቲካውን ወታደራውን ኩነታት ትግራይ ወሳኒ ተራ ዝነበሮም ራእሲ ወልደስላሰን ደገኣዝማቲ ሱባጋድስን ከምዝነበሩ ድማ ይፍለጥ።

'''ሃጸይ ዮሃንስ ፬ይ (ራብዓይ)'''

ህጻን ካሳ ምርጫ (ዳሓር ሃጸይ ዮሃንስ) ኣብ ዝተወለዱሉ ዘበን ትግራይ ትግርኚ ሓሳረ መከራ ዝበልዐሉ ዘበን ነበረ። እቶም ንትግራይ ትግርኚ ከም ሓዊ ኣቃጺሎም፣ ከም ኣምበጣ ሊሒሶም ምድረ በዳ ዘትረፍዋ ደገ ኣዝማቲ ውቤ፣ ንትግራይ ትግርኚ ምስ ተቖጻጸሩ ኣብ ሻምናይ ዓመቶም ብሓሙሽተ ሓምለ (ሓወርያ መዓልቲ) 1829 ዓ/ም ካሳ ኣብ ተምቤን ፍሉይ ሽሙ ማይ በሓ ኣብ ዝተብሃለ ስፍራ ተወለደ። ኣብዚ ክፋእ ዘበን ዝተወለደ ካሳ ኣዲኡ ወይዘሮ ስላስ ናብ ሓሙሽተ ሓምለ ኣብ ዘውግሕ ሕርሲ እንትትሓዛ “ኣንበሳ ኣጉሰዐ” እናተብሃለ ዝዝንተወሉ ኩነታት ኣሎ። ብዙሕ ጊዜ ንዙፋን ዝመጣጠር ሰብ እንትውለድ ወይ ደሓር ምስ ዓበየ ምስ ንግስነቱ ዝተኣሳሰሩ ሕልምታት፣ ንግርቲ፣ ትንቢት ባህታውያን ተደጋጊሙ ምስማዕ ዝተለመደ እዩ። ምስ ምውላድ ህጻን ካሳ ተዛሚዱ ዝዝረብ ምጉሳዕ ኣንበሳ እውን ኣካል ናይዚ ዝውቱር ባህሊ ከምዝዀነ ይእመን። ስለዝዀነ ድማ “እዚ ተወሊዱ ዘሎ ህጻን ክነግስ እዩ” እናተብሃለ ብስፍሓት ክውረ ጀመረ። ካሳ መንእሰይ ምስኰነ ኣብ ገረብ ግባ ምስ ኣንበሳ ተራኺቡ ወዲ ንወዲ ምስገጠመ ነቲ ኣንበሳ ቀቲሉዎ ዝብል ተጓንፎ እውን ካልእ ተወሳኺ ንመጻኢ ንግስነት ካሳ ዘመልክት ኰነ። እንትውለድ ኣንበሳ ዘጉሰዐሉ፣ ምስ ጎበዘ ምስ ኣንበሳ ተጋጢሙ ዝሰዓረ፣ ምስ ዓበየ ዙፋን መን ይኸልኦ? ዝብል ብሂል ብስፍሓት ተዘርገሐ። እቲ ንማእለያ ዘይብሉ ግፍዒ ደገኣዝማቲ ውቤ እናርኣየ ዝዓበየ ካሳ ዓሰርተ ትሸዓተ ዓመት ምስመልኦ ብ1847 ዓ/ም ደገኣዝማቲ ውቤ ብካሳ በዓል ቋራ ተሰዓረ። እዚ ታሪኻዊ ፍጻመ ንመንእሰይ ካሳ ሓዱሽ ምዕራፍ ታሪኽ ኸፈተ። ደገኣዝማቲ ውቤ ንትግራይ ትግርኚ ናብ ዕንወት ዘእተውዋ ጥራሕ እንተይኰኑስ ንኣቦ ካሳ ንሹም ተምቤን ምርጫ እውን ዝቐተሉ ስለዝነበሩ ሞቶም ንመንእሰይ ካሳ ፍሉይ ትርጉም ነይርዎ። ገና ካብ ጊዜ ንእስነቱ ኣትሒዙ ንስርዓት ውቤ ብምቅዋም ሽፍትነት ዝወጸ ካሳ ድሕሪ ውድቀት ውቤ ኣብ ዓመትን ፈረቓን ብ1849 ዓ/ም ናብ ትግራይ ምስዝመጹ ሃጸይ ቴድሮስ ተራኸበ። ሃጸይ ቴድሮስ ንወሎን ሽዋን ኣገቢሮም ናብ ትግራይ ምስኣተው “ናይ ወለድኹም ሹመት ኣጽኒዐልኩም ኣለኹ እሞ ኩሉኹም እተው” ዝብል ኣዋጅ ኣንገሩ። እቲ ንሽፍትነት በረኻ በረኻ (ቀልቀል ደርገዓጀን፣ ዴስኣን ዓፋርን) ናብርኡ ገይሩ ዝጸንሐ ካሳ ንኣዋጅ ሃጸይ ቴዎድሮስ ሰሚዑ ምስ ሓሻኽሩ ኣተወ። ኩሎም መሳፍንቲ ትግራይ ድማ ነጸልኦም ኣወንዚፎም በብተራ ናብ ድንኳን ሃጸይ ቴዎድሮስ እናኣተው ኢድ ነስኡ። ተርኡ ዝበጽሐ መንእሰይ ካሳ ናብ ድንኳን ሃጸይ ቴዎድሮስ እንትኣቱ ነጸልኡ ኣየወንዘፈን ነይሩ። ነዚ ዝተዓዘቡ ሃጸይ ቴድሮስ ሕርቃኖም ኣብ ከብዶም ዓቢጦም ብናይ ሓሶት ክምስታ ተቐበልዎ። እቲ ስነስርዓት ተወዲኡ ምስመሸየ ሃጸይ ቴዎድሮስ ካሳ ተኣሲሩ ክቐርብ ትእዛዝ ኣመሓላለፉ። መንእሰይ ካሳ ግና ካብ ብጋንኡ ተፈሊጥዎ ንምሸቱ በረኻ ወሪዱ ብምሕዳር እቲ ናይ እምቢተኝነት ሽፍትነት ህይወቱ እንደገና ኣሐደሰ። ሽፍትነት ካሳ ምርጫ ዝኰርኰሖም ሃጸይ ቴዎድሮስ ንመንእሰይ ካሳ ኣብ ኢዶም ዘእትውሉ ምህዞታት ፈተሹ። ብኻልእ ገጽ ድማ ኣብ እንደርታ ገዛኢ ኰይኖም ዝተሸሙ ደገኣዝማቲ ኣርኣያ ሽፍትነት ወዲ ሓፍቶም ብዙሕ ቃሕ ኣይበሎምን። ብተደጋጋሚ ሰብ እናለኣኹ ክኣቱን ምስኦም ኰይኑ ክሰርሕን ንካሳ ተማሕጸንዎ። ካሳ ግና ንምሕጽንታ ኣኩኡ ከይሰምዐ ብሽፍትነት ቀጸለሉ። ብ1856 ዓ/ም “ሃጸይ ቴድሮስ ንደገ ኣዝማቲ ኣርኣያ ድምጹ ራእሲ ገይሮም ኣብ መላእ ትግራይ ትግርኚ ክሸሙዎም እዮም” ዝብል ወረ ገኒኑ ተሰምዐ። ሽዑ ንሽዑ ድማ ኩሎም መሳፍንቲ ትግራይ ናብ ደብረታቦር ተጸዊዖም ከዱ። በቲ ወረ ሹመት ዝተመሰጠ ደገኣዝማቲ ኣርኣያ ንመንእሰይ ካሳ ኣእሚኖም ሒዞምዎ ናብ ደብረታቦር ገስገሱ። ኣብ ደብረታቦር ምስ በጽሑ ኣሕዋት ካሳ ምርጫ ንዝዀኑ ጉግሳን ማሩን መዓርግ ደገኣዝማትነት ተውሃቦም። እቲ ብዕድመ ካብ ካሳ ብዓሰርተ ሓደ ዓመት ዝንእስ ሚኒሊክ እውን ደገኣዝማቲ ኰይኑ ተሸወመ። መንእሰይ ካሳ ግና “ባራምባራስ” ዝብል ብተነጻጻሪ ትሑት ዝዀነ ሹመት ተውሃቦ። ብሓውሲ ግዞተኛ ኰይኑ ድማ ኣብ ከባቢ ደብረታቦር ኣመሓዳሪ ኰይኑ ተመደበ። ደገኣዝማቲ ኣርኣያ ድማ ኣብ ክንዲ ሹመት ክእሰሩ ተወሰነ። ናብ እምባ መቅደላ ተወሲዶም ድማ ብግዞት ክጸንሑ ተገብረ። ምኽንያት መእሰሪኦም “ምስ ካሳ ተማኺርካ ክሽፍት ዝገበርካ ንስኻ ኢኻ” ዝብል እዩ። ደገኣዝማቲ ባይርኡ ድማ ራእሲ ኰይኖም ንትግራይ ትግርኚ ክገዝኡ ተሸወሙ። ባላምበራስ ካሳ ኣብ ከባቢ ደብረታቦር ንዝተወሰነ ዓመታት ምስጸንሑ ራእሲ ባይርኡ ዋሕስ ኰይኖም ናብ ትግራይ ተመለሱ። ኣብ ትግራይ ምስ ኣተዉ ግና ድሕሪ ቅሩብ ጊዜ ተመሊሶም ናብቲ ዝዓበይሉ በረኻ እንደርታን ዓፋርን ወረዱ። ንስርዓት ሃጸይ ቴድሮስ ከምዘይግዝኡ ብዕሊ ኣፍሊጦም ድማ ናብራ ሽፍትነት ምምራሕ ጀመሩ። ብርቱዕ ሓይሊ እንትወፍሮም ናብ ምድሪ ዓፋር እናወረዱ፣ ጥንክር እንትብሉ ድማ ናብ ደጉዓታት እንደርታን ክልተ ኣውላዕሎን እናደየቡ ሓይሎም ምትእኽኻብ ቀጸሉ። ቀስ ብቐስ እናተርንዑ እንትኸዱ እውን ናብ ደጉዓታት ድድባን ደርግዓጀንን ብምድያብ ንተኣመንቲ ሃጸይ ቴድሮስ ምውጋእ ቀጸሉ። ኣብቲ ጊዜ እቲ ራእሲ ባይርኡ ወኪል ሃጸይ ቴድሮስ ኰይኖም ንትግራይ ትግርኚ እንትገዝኡ ብዴስኣ ደገኣዝማቲ ገ/ሚካኤል፣ ብሓውዜን ደገኣዝማቲ ሳህሉ፣ ብኣጽቢ ደራ ደገኣዝማቲ ደረስ፣ ብዓድዋን ሽረን ድማ ደገኣዝማቲ ተኽለጊዮርጊስ የመሓድሩ ነይሮም። ባላምበራስ ካሳ እናደልደሉ ምስመጹ ብመጀመርታ ምስ ደገኣዝማቲ ገ/ ሚካኤል ውግእ ገጠሙ። ቅድሚ ውግእ ምክያዶም ግና ኢዶም ክህቡን ብሓባር ኰይኖም ንሃጸይ ቴድሮስ ክዋግኡን መልእኽቲ እዮም ሰዲዶም። ደገኣዝማቲ ገ/ሚካኤል ግና ነቲ መልእኽቲ ከምንዕቐት ቆጺሮም ምስ ካሳ ክገጥሙ ወሰኑ። ኣብቲ ኣብ ዴስኣ ዝጀመረን ጸባት ዝተዛዘመን ውግእ ደገኣዝማቲ ገ/ ሚካኤል ተስዒሮም ተማረኹ። ንኣዲኦም ንባላምባራስ ካሳ ንወይዘሮ ስላስ ኣብ ሽረ ኣሲሮምወን ዝጸንሑ ደገኣዝማቲ ተኽለጊዮርጊስ ንስዕረት ደገኣዝማቲ ገ/ ሚካኤል ምስሰምዑ ቀተሉወን። ባላምባራስ ካሳ ነዚ ግፍዒ እዚ ምስሰምዑ ሰራዊቶም ኣኸቲሎም ናብ ሽረ ገስገሱ። ኣብኡ ምስበጽሑ ንሰራዊት ደገኣዝማቲ ተኽለጊዮርጊስ ስዒሮም ተዓወቱ። ደገኣዝማቲ ተኽለጊዮርጊስ ተማሪዀም ኣብ ኢድ ባላምባራስ ካሳ ወደቑ። ብድሕሪኡ ኣብ ሽረ መጋባእያ ተኸፊቱ ጉዳይ ደገኣዝማቲ ገ/ሚካኤልን ደገኣዝማቲ ተክለጊዮርጊስን ብዝተመረጹ ዳያኑ ተርኣየ። ኣብ መወዳእታ እቶም ዳያኑ እቲ ዝተፈጸመ ገበን ብሞት ዘቕጽዕ ከምዝዀነ ኰይኑ ግና ምሕረት ክግበረሎም ልመና ኣቕረቡ። ክልቲኦም ደገኣዝማቲ እውን ኣብ እግሪ ባላምባራስ ካሳ ወዲቖም ምሕረት ሓተቱ። ዋላ እኳ ነተን ልዕሊ ኹሉ ዝሪኡወን ወላዲቶም ወ/ሮ ስላስ ዝቐተሉ እንተዀኑ ቀጻሊ ሰላምን ምርግጋእን ሃገር ኣዕብዮም ብምርኣይ ባራምበራስ ካሳ ምሕረት ሃቡ። እቲ ንኹሉ ኣፍሪሑን ኣሸቢሩን ዝነበረ ጉዳይ ድማ ብሰላም ተፈትሐ። ብድሕሪኡ ኣብ ኣጽቢ ደራ ደገኣዝማቲ ደረስ ሰራዊት ኣኽቲቶም ንውግእ ይዳለዉ ስለዝነበሩ ባላምባራስ ገጾም መሊሶም ናብ ኣጽቢ ደራ ገስገሱ። ኣብ መይዳ ሓነይታ ድማ ኲናት ተኸፈተ። ወታደራት ደገኣዝማቲ ደረሰ ተስዒሮም ኣንሳሓቡ። ነዊሕ ከይጸንሑ ድማ ደገዝማቲ ደረስ ኣብ ማይ መኽደን ብሞይዘር ጥይት ባላምባራስ ካሳ ግንባሮም ተወቒዖም ሞቱ። ካብኡ ቀጺሉ ባላምባራስ ካሳ ገዛኢ ሓውዜን ምስ ዝነበሩ ደገኣዝማቲ ሳህሉ ተጋጢሞም ምስሰዓሩ ገጾም ናብቶም ዋና ገዛኢ ትግራይ ትግርኚ ናብ ራእሲ ባይርኡ ኣዞሩ። ካብ ቤጌምድር ተመሊሶም ብሽረ ገይሮም ኣብ ጉራዕ ሓይሎም ዘጠናኽሩ ዝነበሩ ራእሲ ባይርኡ “ኣንጻር ካሳ ኽተት!” ኢሎም ኣዋጅ ኣንገሩ። ባላምባራስ ካሳ ካብ ኢድ ሃጸይ ቴዎድሮስ ዋሕስ ኰይኖም ንዘውጽእዎም ራእሲ ባይርኡ ክጎድኡ ስለዘይደልዩ ሽማግለ ሰደዱ። ራእሲ ባይርኡ ግና “እንብለይ” ኢሎም ንኲናት ከተቱ። ብድሕሪኡ ድማ ኣብ ጉራዕ ኣብ ዝተኻየደ ውግእ ባላምባራስ ካሳ ስዒሮም ራእሲ ባይርኡ ተማረኹ። ንጓል ሃጸይ ቴድሮስ ንወ/ሮ አልጣሽ ተመርዒዎም የማናይ ኢድ ሃጸይ ቴዎድሮስ ኰይኖም ዝጸንሑ ራእሲ ባይርኡ ካብ ባላምባራስ ካሳ እውን ምሕረት ኣይተነፈጎምን። ምሕረት ዝረኸቡ ራእሲ ባይርኡ ነታ ምስ ዋግሹም ጎበዜ እንትዋግኡ ዝጠፍአት ሓንቲ ዓይኖም እናርኣዩ “ሓንቲ ዓይነይ ንቴድሮስ ሂበያ- - - እዛ ዝተረፈት ሓንቲ ዓይነይ ድማ ንካሳ ብተኣማንነት ከገልግለላ እየ” ብምባል ቃል ኣተወ። ድሕሪ እቲ ምስ ሰራዊት ራእሲ ባይርኡ ዝተኻየደ ውግእን ዝተረኸበ ዓወትን ባላምባራስ ካሳ ደገኣዝማቲ ዝብል መዓርግ ረኺቦም ርእሰ መኳንንቲ ወመሳፍንቲ ትግራይ ትግርኚ ኰኑ። ሃጸይ ቴድሮስ ኣብ መቅደላ ምስ እንግሊዛዊ ጀነራል ናፒየር ተዋጊኦም ኣብ መወዳእታ ሽጉጦም ሰትዮም ምስ ሞቱ ድማ ንግስነት ደገኣዝማቲ ካሳ ጋህዲ ኰነ። 2 ጥሪ 1864 ዓ/ም ኣብ ኣኽሱም ኣብ ዝተዳለወ ዝለዓለ ስነስርዓት ብኣቡነ ኣትናቴዎስ ቡራኬ “ራብዓይ ዮውሃንስ” ብዝብል ስያመ ንግስነት መንግስቲ ጨበጡ። ሃጸይ ዮሃንስ ምስነገሱ ኣብ ዓመቱ ናብ ሰሜንን ቤጌምድርን (ጎንደር) ብምምራሽ ነቶም ሽዑ ገዛኢ እቲ ካባቢ ዝነበሩ ራእሲ ወረኛ ኣገበሩ። ናብ ጎጃም ብምኻድ ድማ ንራእሲ ኣዳል ኣብ ትሕቲኦም ክግብሩ ገበሩ። ካብኡ ናብ ወሎ ብፍላይ ናብ የጁ ንራእሲ ዓሊ ብሩ ከገብሩ ሰራዊቶም ሰደዱ። ድሕሪ ዝተወሰነ ውግእ ድማ ራእሲ ዓሊ ተማሪዀም እቲ ጸገም ተፈትሐ። ኣብ ደቡብ ወሎ ዝነበሩ ካልእ ሓያል መስፍን ኣባ ዋጠው ነቲ ኩነታት ምስረኣዩ ባዕሎም ኢዶም ሂቦም ዕርቀ ሰላም ወረደ። ብድሕሪኡ ኣዒንቲ ሃጸይ ዮሃንስ ናብ ሽዋ ኣቕንዓ። ንንጉስ ሽዋ ንሚኒሊክ ንምግባር ሰራዊቶም ድሉው ኰነ። ኰይኑ ግና ንጉስ ሚኒሊክ ንሃጸይ ዮሃንስ ንምግባር ስለዝተስማምዑ እቲ ውጥጥ ብዘይ ኲናት መዕለቢ ረኸበ። ብከምዚ ዝበለ ኣገባብ ድማ ሃጸይ ዮሃንስ ነታ ሽዑ ብኣቢሲንያ እትጽዋዕ ሃገር ሳንጣ ገበርዋ። ሃጸይ ዮሃንስ ጥሪ 1864 ዓ/ም ምስነገሱ ካብ ዘጋጠሞም ዓብዪ ፈተና ሓደ እቲ ብግብጺ ዝተሃቀነ ወራር እዩ። ኣብ ሰሜናዊ ጫፍ ኢትዮጵያ ኣንጻር ወረርቲ ግብጺ ኣብ ዝዋግእሉ ጊዜ እቶም ንስልጣን ተናሓናሒኦም ዝነበሩ ንጉስ ሚንሊክ ብሓደ ወገን ምስ ግብጺ ብኻልእ ወገን ድማ ምስ ጣልያን ርክብ ብምፍጣር ስልጣን ዝጭብጥሉ መንገዲ ይምህዙ ነይሮም። ነዚ ኩነታት ክከታተሉ ዝጸንሑ ሃጸይ ዮሃንስ ብ1870 ዓ/ም ናብ ሽዋ ወፈሩ። ንወፍሪ ሰራዊት ሃጸይ ዮሃንስ ዝተገንዘቡ ንጉስ ሚኒሊክ ድማ ኣብ ውሽጦም ተንኰል ቋጺሮም ካብ ኲናት ዕርቂ መረጹ። ብምዃኑ ድማ ካብ ደብረሊባኖስ ዝተመረጹ መነኰሳት ሰዲዶም እቲ ውጥጥ ብሰላም ክውዳእ ሕቶ ኣቕረቡ። እቲ ሕቶ ብወገን ሃጸይ ዮሃንስ ተቐባልነት ረኺቡ ብ14 መጋቢት 1870 ዓ/ም ኣብ መንጎ ሃጸይ ዮሃንስን ንጉስ ምንሊክን ዕርቀ ሰላም ወረደ። ንጉስ ሚኒሊክ ንሃጸይ ዮሃንስ ክግብሩ፣ ነቲ ንጉሰ ነገስት ብምባል ኣቕሪጾምዎ ዝነበሩ ማህተም ኣፍሪሶም ንጉስ ክበሃሉ ስምምዕ ተገበረ። ሃጸይ ዮሃንስ ኣብ ጊዜ ንግስነቶም ብጽቡቕ ካብ ዝለዓለሉ ሓደ ዓብዪ ስራሕ ኣብ ኢትዮጵያ ዓርሰ ምምሕዳር (ፌደራሊዝም) ዝመስል ስርዓት ብምምስራቶም እዩ። እዚ ሰፊሕ ውሽጣዊ ስልጣን ዘጎናጸፈ ናይ ምምሕዳር ስርዓት ተኸኣኢልካን ተስማዕሚዕኻን ኣብ ምንባር ዓብዪ ኣስተዋጽኦ ከምዝነበሮ ብዙሓት ይስማዕምዕሉ። ብሳላ እዚ ኣካይዳ እውን ኣብ መንጎ ንጉስ ሚኒሊክን ሃጸይ ዮሃንስን ክሳብ 1880 ዓ/ም ንዓሰርተ ዓመት ዝኣክል ሰላም ሰፊኑ ዝጸንሐ። መዋእለ ንግስነት ሃጸይ ዮሃንስ ክልተ መልክዕ ከምዝነበሮ ጸሓፍቲ ታሪኽ ይገልጹ። ብሓደ ገጽ ብግብጺ፣ ጣልያንን ድርቡሽን ካልኦት ንኢትዮጵያ ንምሓዝ ዝግበር ዝነበረ ፈተናን ሃጸይ ዮሃንስ ነዚ ንምምካት ዝገበርዎ ተጋድሎን የንጸባርቕ። ብኻልእ ወገን ድማ ኣብ ዙርያ ንጉስ ሚኒሊክ ዝዓስል ንንጉስ ተክለሃይማኖትን ካልኦትን ዝሓውስ ናይ ስልጣን ምንሕናሕን ነዚ ንምምካን ዝተገበሩ ጻዕርታትን የመልክት። ብመሰረት እዚ ኣብ ሰሜናዊ ጫፍ ኢትዮጵያ ወራር ጣልያን ኣብ ምዕራባዊ ኢትዮጵያ ድማ ወራር ድርቡሽ ኣብ ዝተቐራረበሉ ሰዓት ብ1880 ዓ/ም ንጉስ ሚኒሊክን ተክለሃይማኖትን ብሓደ ገጽ ምስ ጣልያን ዕርክነት መስሪቶም ብኻልእ ገጽ ሕድሕዲኦም ሽርክነት ፈጢሮም ኣብ ልዕሊ ሃጸይ ዮሃንስ ዓመጹ። ኣብቲ ጊዜ ሃጸይ ዮሃንስ ወዶም ራእሲ ኣርኣያ ስላሴ ሞይቶምዎም ኣብ ዝለዓለ ሓዘን ኣብ ልዕሊ ምንባሮም በዚ ተግባር ክሕደት ሓሪቖም ንሰራዊቶም ኣኽቲቶም መጀመርታ ናብ ጎጃም ወፈሩ። ንጉስ ተክለሃይማኖት ግና ኣብ ክንዲ ምውጋእ ጅብላ ናብ ዝተብሃለ ብርቱዕ በዓቲ ኣትዮም ተኸወሉ። ንጉስ ምኒሊክ እውን ኣብ ክንዲ በቲ ምስ ንጉስ ተክለሃይማኖት ዝመስረትዎ ውዕሊ ምትሕግጋዝ ናብ ጎጃም መጺኦም ዝሕግዝዎም ኣብ ሽዋ ኰይኖም ነቲ ኩነታት ምክትታል መረጹ። ሰራዊት ሃጸይ ዮሃንስ ነቶም ኣብ እምባ ሙተራ (ጅብላ) ዝተሓብኡ ንጉስ ተክለሃይማኖት ንምሓዝ ነቲ እምባ ከቢቡ ብመድፍዕ እናተኰሰ ብዙሕ ጻዕሪ ገበረ። ኰይኑ ግና እቲ እምባ ኣጸጋሚ ስለዝነበረ ንጉስ ተክለሃይማኖት ክተሓዙ ኣይከኣሉን። ኣብ መወዳእታ ንጉስ ተክለሃይማኖት ንሰለስተ ወርሒ ዝኣክል ኣብቲ በዓቲ ተሓቢኦም ምስ ጸንሑ መስከረም 1881 ዓ/ም ካብቲ በዓቲ ወጺኦም ኣብ እግሪ ሃጸይ ዮሃንስ ወዲቖም ይቕረታ ሓተቱ። “ንጉስ ምኒሊክ እዮም ኣጋግየሙኒ” ብምባል ምሕረት ለመኑ። ሃጸይ ዮሃንስ እውን ምሕረት ገበሩሎም። ብድሕሪኡ ዝቐረበ ሕቶ “ናብ ንጉስ ምኒሊክ ዶ ክንዘምት ወይስ ናብ ድርቡሽ?” ዝብል ነበረ። ኣብቲ ጊዜ እቲ ድርቡሽ ብወገን መተማ ኣትዩ ብዙሕ ግፍዒ ዝፈጸመሉ ጊዜ ስለዝነበረ ሃጸይ ዮሃንስን ኣማኸርቶምን “መጀመርያ ንባዕዳዊ ወራር ንመክት” ኣብ ዝብል ውሳነ በጽሑ። ሃጸይ ዮሃንስ፣ ንጉስ ተክለሃይማኖት ንጎጃም ክሕልው ኣብኡ ገዲፎም ብለካቲት 1881 ዓ/ም ሰራዊቶም ኣኽቲቶም ናብ መተማ ተጉዓዙ። ሽዑ ናብቲ ኲናት ዝወፈረ በዝሒ ሰራዊት ኢትዮጵያ 80 ሽሕ ዝጽጋዕ እግረኛ 20 ሽሕ ዝኸውን ፈረሰኛ ከምዝነበረ ይግለጽ። ነቲ ኲናት ዝመርሑ ፍሉጣት መኰነናት ድማ ራእሲ ኣርኣያ፣ ራእሲ ቢትወደድ ሃ/ማርያም፣ ራእሲ ኣሉላ፣ ራእሲ (ንጉስ) ሚካኤል ዓሊ፣ ራእሲ መንገሻ፣ ራእሲ ሓጎስ፣ ዋግ ሹም ገብሩ፣ ቢትወደድ ገ/ መስቀል፣ ደገኣዝማቲ ቦጋለ፣ ደገኣዝማቲ መሸሻን ካልኦትን ከምዝነበሩ ይፍለጥ። ብወገን ድርቡሽ ዝወፈረ ሰራዊት እውን ናብ 80 ሽሕ ከምዝጽጋዕ እዩ ዝዝንተው። ሃጸይ ዮሃንስ ኣብ ዘበን ንግስነቶም ኣብ ወሎን ከባቢኣን ብኣስገዳድ ካብ ሃይማኖት እስልምና ናብ ክርስትና ንምልዋጥ ጸቕጢ ገይሮም እዮም ዝብል ወቐሳ ብመሰረቱ ሓቅነት ዝጎደሎ እዩ። ከምቲ “ሃጸይ ዮሃንስ ጸረ እስላም እዮም ዝብሉታ፣ ዓፋር እንትዋሰብ ኣበይ ነበሩታ” ዝብል ስነቃል ዘሎ ናብቲ ዝለዓለ መዝነት ዘብጸሖም ህዝቢ ዓፋር ውዕለታኡ ንምግላጽ ዓፋረተይቲ ብምእታው ክልቲኡ ህዝቢ ንክተኣሳሰር ዝገበሩ እዮም። ኣብ ወሎ “ኣይጠየፍ” ዝበሃል ኣዳራሽ ክልቲኦም ሃይማኖታት ተቐራሪቦም ዝዝትይሉ ዝነበሩ እዩ። ከምኡ እውን “ኣስላማይ ዘይብሉ ከተማ ኣይምዕብልን” ኢሎም ካብ ተቐራቒራን ኣጉላዕን ተኸተልቲ ሃይማኖት እስልምና ዝዀኑ ወገናት ብምምጻእ ኣብ ጎድኒ ቤተ መንግስቶም መስጊድን ቤተ ክርስትያንን ክስራሕ ዝገበሩን ማዕርነት እምነት ሃይማኖታት ዘኽብሩን በዓል ምጡቕ ኣእምሮ እዮም ነይሮም። ሃጸይ ዮሃንስ ከምቲ ዝውረ ኣብ እስላም ጽልኣት እንተዝነብሮም እቲ ኣብ ወሎ ዝወሰድዎ ስጉምቲ ኣብ መቐለ ምጀመርዎን ኣብ ጎንደርን ካልኦት ከተማታትን ምቐጸልዎ ነይሮም። ከምኡ ስለዘይነበሩ ግን ነቶም ዝሰግእዎምን ጥፍኣት ዝረኸብሎምን በቲ ዝመስሎም ቀጺዖም ኣብ ካሊእ ኣይቀጸሉን። ብሰንኪ እቲ ዘይመልክዑ ክሕዝ ዝተገብረ ወረ ግን ብዙሕ ህዝቢ ብልቡ ተቐይሙ ክሳብ ምስ ድርቡሽ ዝተሰለፉ ኢትዮጵያውያን ከምዝነበሩ መዛግብቲ ታሪኽ የረጋግጹ። ሃጸይ ዮሃንስ ኣብ ወርሒ ለካቲት “መጻእኹ - - - ተጸበየኒ፣ ከም ሌባ ድንገት ኣዘንጊዑ መጺኡና ከይትብል” ዝብል መልእኽቲ ናብ መራሒ ድርቡሽ ዘኪ ቱማል ምስሰደዱ እዮም ድማ ናብ መተማ ዝወፈሩ። ስለዚ እውን ባሕቲ መጋቢት 1881 ዓ/ም እቲ ውግእ ተጀመረ። ባሕቲ መጋቢት 1881 ዓ/ም እቲ ውግእ ምስተኸፈተ ስፍሪ ቁጽሪ ዘይብሎም ተዋጋእቲ ሓበሻ ብናህሪ ናብ መጥቃዕቲ ገስገሱ። ኣብ ቅድሚ ንጉሶም መስዋእቲ ንምዃን ብዝለዓለ ትብዓት ንሓሙሽተ ሰዓት ምስተዋግኡ ነቲ ቀዳማይ ዕርዲ ሰይሮም ኣተዉ። ናይ ጥይት ዝናብ ኣብ ልዕሊ ጸላእቶም ብምውራድ ንወታደራት ድርቡሽ ኰስተርዎም። እቶም ካብ ጥይት ዝተረፉ መሃዲሳት ናብቲ ካልኣይ ዕርዲ ብምህዳም ህይወቶም ንምድሓን እንትጽዕሩ ሰራዊት ሓበሻ ተኸታቲሉ ዕረፍቲ ከልኦም። ይኹን እምበር ሰራዊት ሃጸይ ዮውሃንስ ዓወቱ ንምጉንጻፍ ክእውጅ ኣብ ዝተቐራረቡሉ ሰዓት ሓንቲ ካብ ወገን ስውርን ተንኰለኛን ጸላኢ ዝተተኰሰት ጥይት ነቶም ንጉስ ወቕዐቶም። እቲ ካብ ውሉድ ናብ ወለዶ ዝንተ እለት እናደመቐ ዝነብር ታሪክ ሃጸይ ዮሃንስ ድማ በዚ ተፈጸመ።


'''ደብተራ ፍስሃጊዮርጊስ ዓበየዝጊ'''

'''ኣቦ ስነ-ጽሑፍ ትግርኛ'''

ታሪክ ስነ-ጽሑፍ ትግርኛ እንትዝከር ሓቢሮም ዝዝከሩ ደረስቲ ብዙሓት ኣይኰኑን። ሓደ ካብቶም ውሑዳት ደብተራ ፍስሃጊዮርጊስ ዓቢየዝጊ ብቐዳምነት ይጥቀሱ። ደብተራ ፍስሃጊዮርጊስ ቀዳማይ (ፈላሚ) ስነጽሑፍ ትግርኛ ጥራሕ እንተይኰኑስ ብዙሕ ዝጽሓፉ እውን እዮም። በኹሪ ጽሕፍቲ ደብተራ ፍስሃጊዮርጊስ እታ ቅድሚ 123 ዓመት ዝተሓተመት “ጦብላሕታ” ዘርእስታ መጽሓፍ እንትትኰን፣ ብትሕዝቶኣ መዝገብ መገሻ እያ። ካብ ኢትዮጵያ ናብ ኢጣሊያ ብዛዕባ ዝገበርዎ መገሻን ትዕዝብቶምን ኣብ ሰብነቶም ዘሕደረሎም ጦብላሕታን እትገልጽ መጽሓፍ እያ። ደብተራ ፍስሃ ዝተወለድሉ ዘመን ዝገልጽ መረዳእታ እኳ እንተዘይተረኸበ ትውልዲ ዓዶም ግና ኣብ የሓ ላዕላይ ዙፋን ኣብ እትርከብ ስንኩሕና ኣብ እትብሃል ቁሸት እዩ። በቲ ጊዜ ዝለዓለ ደረጃ ትምህርቲ ተባሂሉ ዝፍለጥ ዝነበረ ትምህርቲ ተማሂሮም ማዕርግ ድብትርና ዝለበሱ ደብተራ ፍስሃ፣ ብርክት ዝበሉ ቋንቋታት ውሽጢ ዓድን ወጻእን ይፈልጡ ከምዝነበሩ እዩ ዝንገር። ካብ ቋንቋታት ወጻኢ ጣሊያን፣ ፈረንሳይ፣ ዓረብ ይፈልጡ ነይሮም። ደብተራ ፍስሃ ንዓዲ ጣልያን ዝኸድሉ እዋን ባሕቲ ሓምለ 1882 ዓ.ም ከምዝነበረ ኣብታ ብዛዕባ መገሸኦም ካብ ኢትዮጵያ ንዓዲ ጣልያን እትገልጽ ሓጻርን ምቅርትን ጽሕፍቶም ገሊጾም እዮም። ናብ ወጻኢ ምስከዱ ነቲ ኣብ ዓዶም እናሃለዉ ፈሊጦምዎ ዝነበሩ ቋንቋታት ወጻኢ ብዝበለጸ ኣጽንዕዎን መለኽዎን። በቲ ዝነበሮም ሰፊሕ ክእለት ቋንቋ፤ ትርጁማን (ተርጓማይ) ሃጸይ ሚኒሊክ ዝነበሩን ንውዕሊ ውጫለ ካብ ጣልያንኛ ናብ ኣምሓርኛ ዝተርጎሙን ሓጋዚ ግራዝማች ዮሴፍ ኰይኖም ኣብ ልዕሊ ምስረሖም፣ ኣብ ሃገረ ጣሊያን ከተማ ሮማ ሰዋስው ትግርኛ፣ ግእዝን ኣምሓርኛን ኣምሂሮም እዮም። ፕሮፌሰር ያቆብ በየነ ኣብ መቕድም “ታሪክ ኢትዮጵያ” ዝብል መጽሓፍ ደብተራ ፍስሃ ጊዮርጊስ ከምዝገለጽዎ፣ ደብተራ ፍስሃ ጊዮርጊስ ናብ ዓዲ ጣሊያን ምስ ከዱ “ኢንሲቲቱቶ ኦሪየንታለ” ኣብ ዝብሃል ቤት ትምህርቲ ናፖሊ ምስ ፕሮፌሰር ፍራንቸስኰ ጋሊና ዝተብሃሉ መምህር ተራኸቡ እሞ፣ እቶም ፕሮፌሰር ብዝገበርሎም ምብርታዕ ኣብ 1887 ዓ.ም ቀዳማይ መጽሓፍ ትግርኛ ኣሰናደዉ። ድሕሪ እዚ “ታሪኽ ኢትዮጵያ ንምጽናዕ ይጠቅም እዩ” ብዝብል መንፈስ ተለዓዒሎም ብዛዕባ “ታሪክ ኣዕራብን ግብጻውያንን” ዝዛረብ መጽሓፍ ናብ ትግርኛ ተርጎሙ። “ጽሩይ ቋንቋ ትግርኛ” ዝትሕዝቶኡ ሓደ መጽሓፍ ጽሒፎም ነይሮም ከምዝበሃል እውን ፕሮፌሰር ያቆብ ይገልጹ። ኣብ መወዳእታ መበል 19 ክፍለ ዘመን ደብተራ ፍስሃ ጊዮርጊስ ብትግርኛ ዝደረስወን ዓበይትን ንኡሳትን ጽሑፋት ሓሙሽተ ከምዝዀና ኣይተ ሃይሉ ሃብቱ ኣብ መባእታ መጽሓፍ ጦብላሕታ ኣብ ዘቕረብዎ ጽሑፍ ይገልጹ። ንሳተን እውን 1. ጦብላሕታ፣ ብ1887 ዓ.ም ኣብ ሮማ ዝተሓትመት፣ 2. እንካብ ዓረብኛ እተገልበጠ ቅያ ቀዳሞት ኣዕራብን እንካብ ኢጣልያ እተገልበጠ ታሪኽ ኣግባጽን፣ ብ1889 ዓ.ም ኣብ ሮማ ዝተሓተመ፣ 3. ታሪክ ኢትዮጵያ ፣ ብ1891 ዓ.ም ዝተሓተመ፣ 4. ታሪክ ንግስተ ሳባ 5. ታሪክ ኣኽሱም ዝብላ እየን። እተን ታሕተዎት ክልተ ጽሑፋት ብደብተራ ፍስሃ ጊዮርጊስ ከምእተጽሓፋ ይፍልጥ ደኣ እምበር ኣይተሓተማን። ብዘይካ እዘን ኣብ ላዕሊ ዝተጠቐሳ ጽሑፋት “ፊተኛይቱና ኋለኛይቱ ኢትዮጵያ” ዘርእሰቱ መጽሓፍ “ኣለቃ ዘወልድ” ብዝብል ብርዒ ሽም ብቋንቋ ኣምሓርኛ ጽሒፎም ብ1891 ዓ.ም ኣሓቲሞም እዮም። ካብዚ ብተወሳኺ ንመዝሙረ ዳዊት ብብራና ዘይኰነስ ብዘመናዊ ሕትመት ንመጀመርታ ጊዜ ብቐይሕን ጸሊምን ሕብሪ ኣሰናዲኦም ኣሐቲሞም እዮም። ደብተራ ፍስሃ ጊዮርጊስ ኣብቲ ዘመን ካብዝነበሩ ምሁራት ጸብለል ኢሉ ዝርአ ፍልጠት ከምዝነበሮም ካብቲ ንሕትመት ዝበቕዐ ስነ-ጽሑፋዊ ስርሖም ምግንዛብ ይከኣል። ፍሉይ፣ ደፋርን መሃዛይን ኣረኣእያ ዝነበሮም ናይ ስነ-ጽሑፍ ሰብ እዮም ነይሮም። ኣብ መወዳእታ ድማ ኣብ 1931 ዓ.ም.ፈ ኣብ ሰራዮ ኣብ እትርከብ ዓዲ ዜኑ እትብሃል ቁሸት ዓረፉ።


'''ነጋድራስ ገብረህይወት ባይከዳኝ'''

ገብረህይወት ባይከዳኝ ኣብ ከተማ ዓድዋ ኣብ 1886 ዓ.ም.ፈ ተወሊዱ። ፈለማ ኣስመራ ኣብ ዝነበረ ናይ ስዊድን ሚሽን፣ ድሕሪኡ ኣብ ጀርመንን ኦስትሪያን ተማሂሩ። ኣብ 1905 ዓ.ም.ፈ ድማ ናይ ጀርመን ልኡኽ ኣስተርጓሚ ኰይኑ ናብ ሃገሩ ተመሊሱ። ገብረህይወት ባይከዳኝ ምስ ንግስቲ ጣይቱ ብዘይምቅዳዉ ካብ 1909 ክሳብ 1911 ዓ/ም ኣብ ዘሎ እዋን ናብ ሱዳን ብዘይካ ተሰዲዱ ምጽንሑ፣ ካብ 1905 ክሳብ 1919 ዓ/ም.ፈ ኣብ ብዙሓት መንግስታዊ ስራሕትታት ተዋፊሩ ንሃገሩ ኣገልጊሉ እዩ። ካብ 1905 ክሳብ 1914 ዓ/ም.ፈ ኣስተርጓምን ጸሓፍን ሃጸይ ሚኒሊክ፣ ካብ 1914 ክሳብ 1919 ዓ/ም.ፈ ድማ ኣብ ድሬዳዋ ናይ ጉምሩኽ ሓላፊ ኰይኑ ሰሪሑ እዩ። ገብረህይወት ባይከዳኝ “ሃጸይ ሚኒሊክን ኢትዮጵያን” ከምኡ እውን “መንግስትን ምምሕዳር ህዝብን” ዝብሉ መጽሓፍቲ እውን ጽሒፉ እዩ። እቲ “መንግስትን ምምሕዳር ህዝብን” ዝብል መጽሓፍ ምናልባሽ ኣብ ኣፍሪካ ፈላማይ መጽሓፍ ኢኰኖሚክስ ከምዝዀነ ይግመት። እዚ ፖለቲካዊ፣ ማሕበራዊ፣ ቁጠባዊ፣ ፍልስፍናን ትንተናን ዘካተተ መጽሓፍ ምንጪ ድሕረት ሃገራት ኣፍሪካ ብፍላይ ድማ ኢትዮጵያ እንታይ ምዃኑ ብዝርዝር ይገልጽ። ናይታ ኤውሮጳውያን ኣብ በዓቲ እናነበሩ እንተለዉ ስልጥንቲ ዝነበረት ኣፍሪካ ምንጪ ድሕረትን ውድቀትን ውሽጣዊ ሕድሕድ ኲናትን ወራራት ወጻእን ምዃኖም ይገልጽ። ኢትዮጵያ ኣብ ጎደና ምዕባለ ንኽትምርሽ እውን ብኢኰኖሚ ባዕላ ክትኽእል፣ ኣብ ትምህርቲ፣ ምምሕድዳርን ስርዓት ፋይናንስን ሱር በቆስ ለውጢ ክመጽእ ከምዝግባእ ብትረት ገሊጹ እዩ። ነጋድራስ ገብረይህወት ነዚ ሕዚ ኣብ ሃገርና ዝተኣታተወ ፖሊሲታት ልምዓት ብዝግባእ ተንቲኑዎ ነይሩ። “መንግስቲ ንህዝቢ ክረድእን ከብርትዕን እንተዀይኑ ቅድሚ ኩሉ ናብራ ሓረስታይ እናተመሓየሸ ክኸይድ ክጽዕር ኣለዎ” ይብል። እቲ ሓረስታይ ኣብ ጸቢብ ሕርሻ ብዙሕ እኽሊ ንምሕፋስ ዘኽእሎ መሳርዕን ፍልጠትን ንኽረክብ ህዝቢ ዝስልጥነሎም ትካላት መሰልጠኒ ብስፍሓት ክኽፈቱ ኣለዎም ይብል። ዝርገሐ መሰረተ ልምዓትን ትራንስፖርትን ህዝብታት ንኽቀራረቡ ካብ ምግባር ሓሊፉ ኣብ ምርግጋእ ዕዳጋ ዓብይ ትርጉም ከምዘለዎ ይገልጽ። እቲ ሓረስታይ ዕዳን ዕንድዳን ኰይኑ መሬት እናተሸጠ ኣብ ኢድ ውልቀ ሰባት ንኸይኣቱ እውን ስግኣቱ ይገልጽ። ንኢንቨስትመንት ድማ ዓንዲ ሕቖ ልምዓት ገይሩ ይገልጾ። “ኣብ ሃገርኩም ኰይነ ክሰርሕ እየ” ንዝብል ዝዀነ ይኹን ሃገር ዜጋ ሓንጎፋይ ኢልካ ተቐቢልካ፣ ዝጸገሞ ነገር ምሕጋዝ ጠቓሚ ምዃኑ ይገልጽ። ካብዚ ብምብጋስ እውን ነጋድራስ ገብረህይወት ባይከዳኝ፣ ኣብ ዘይእዋኑ ዝተፈጠረ ፈላስፋ ዘመናዊ ኢኰኖሚክስ ብምባል የሞግስዎ። ፍልስፍና ነጋድራስ ገብረህይወት ባይከዳኝ ንኢትዮጵያ ጥራሕ እንተይኰነስ ንመላእ ሃገራት ኣፍሪካ ዓብይ ትርጉም ከምዘለዎ ብዙሓት ይስማምዑ። ነጋድራስ ገብረህይወት ባይከዳኝ ኣብ መበል 32 ዕድሚኡ ኣብ 1919 ዓ.ም.ፈ ዓሪፉ።


'''ኰዀብ ጽባሕ (ኣርኣያ ዘሪሁን፣ ካብ 1940 ክሳብ 1999 ዓ/ም)'''

ኣርኣያ ዘሪሁን ኣብ ወርሒ ጥሪ 1940 ዓ/ም ኣብ ከተማ ዓድዋ ተወሊዱ። ቀዳማይን ካልኣይን ብርኪ ትምህርቲ ኣብ ኣስመራ ተማሂሩ። ድሕሪኡ ናብ ዩ ኤስ ኣሜሪካ ብምኻድ ኣብ 1966 ዓ/ም/ፈረንጂ ብኢንተርናሽናል ስቴዲስ፣ ኣብ 1979 ዓ/ም ፈረንጂ ድማ ብማናጅመንት ቀዳማይ ዲግሪ ሒዙ። ኣብ 1981 ዓ/ም ፈረንጂ ድማ ብዲቨሎፕመንት ኢኰኖሚክስ ብካልኣይ ዲግሪ ተመሪቑ። ኣርኣያ ዘሪሁን ካብቶም ንማሕበር ልምዓት ትግራይ ዝመስረቱ ውሑዳት ግዱሳት ተጋሩ ሓደ እዩ። ነሓሰ 1981 ዓ/ም ኣብ ዋሽንግተን ዲሲ ኣብ ዝተኻየደ መስራቲ ጉባኤ ማልት ኣባል ቦርድን ኣባል ፈጻሚ ኰሚቴን ማልት ኰይኑ ተመሪጹ። ተሓዚ ገንዘብ ኰይኑ እውን ኣገልጊሉ። ካብ 1984 ዓ/ም ክሳብ 1994 ዓ/ም ድማ ኣቦ ወንበር ማልት ኰይኑ ንልምዓት ትግራይ ተረባሪቡ። ኣይተ ኣርኣያ ዘሪሁን ማሕበር ልምዓት ትግራይ ናብ ዝለዓለ ብርኪ ንክትበጽሕ ቀትሪ ምስ ለይቲ ጽዒሩ። ንሱ ብኣቦ መንበርነት ኣብ ዝመርሐሉ እዋን ማልት 1072 ህንጸት ዝተፈላለዩ ፕሮጀክትታት ልምዓት ከምዘካየደት ይፍለጥ። ኣይተ ኣርኣያ ዘሪሁን ነታ ማሕበር ኣብ ምጥንኻር ካብ ዝነበሮ ልዑል ድሌትን ንህዝቢ ኣእሚንካ ናይ ምኻድ ብሱል ኣመራርሓን ብተወሳኺ ዝተፈላለዩ ምህዞታት እውን ኣተኣታትዩ እዩ። መስርሕ ቴሌቶን ንፈለማ ግዜ ዝተኣታተወ ኣብ ርእሲ ምዃኑ፣ ወለዲ ዘይብሎም ደኻትም ቆልዑ ብምትእኽኻብ ሰርከስ ትግራይ ክጣየሽን ርእሶም ክኢሎም ክንቀሳቐሱን ገይሩ። ንፉዓት ተምሃሮ ብሰንኪ ድኽነት ትምህሮም ምእንቲ ከየቋርጹ ኣብ ዕጽው ቤት ትምህርቲ ዝምሃርሉ ፍሉይ ካልኣይ ብርኪ ቤት ትምህርቲ ቃላሚኖ ንክስራሕ ሓሳብ ዘቕረበን ንተግባራውነቱ ክሳብ መወዳእታ ዝተረባረበን እውን ንሱ እዩ። ሓርበኛ ልምዓት ኣይተ ኣርኣያ ዘሪሁን ካብቶም ትግራይ ዘመናዊ ፍልጠት ምህንድስና ብዝወነኑ ዝምራሕ ቴክኖሎጂ ንክትኸውን ራእይ ሒዞም ንኢንስቲትዩት ቴክኖሎጂ መቐለ ዝመስረቱ ውሑዳት ሰባት መሪሕ ኰይኑ ይጥቀስ። ኣይተ ኣርኣያ ናይቲ ኢንስቲትዩት ናይ ቦርድ ላዕለዋይ ኣመራርሓ እውን ነይሩ። ክሳብ ዕለተ ዕረፍቱ ናይ ከቢረ ኢንተርፕራይዝ ዋና ኣካያዲ ስራሕ ዝነበረን፣ ደኺመ ዘይፈልጥን ህርኩትን ናይ ልምዓት ሓርበኛ ኣይተ ኣርኣያ ዘሪሁን ፋብሪካ ስፌት ዓለማ “ማ ጋርመንት” ኣብ ውሽጢ ዝሓጸረ እዋን ንስራሕ ክበቅዕ ብምግባር ብርክት ዝበሉ ወገናት ናይ ዝረአ ዕድል ክረኽቡን ትግራይ ተወሳኺ ዘመናዊ ፋብሪካ ክትውንን ገይሩ እዩ። ይኹን እምበር ኣርኣያ ኣብ ከምዚ ዝበለ መርኣያን ካብ ውሉድ ናብ ወለዶ ዝመሓላለፍን ሃይሃይታ ልምዓት እናሃለወ ብሃንደበታዊ ሕማም 13 ጥቅምቲ 1999 ዓ/ም ካብዛ ዓለም ብሞት ተፈልዩ።


'''ዶክተር ተወልደብርሃን ገ/እግዚኣቢሄር “ሎሬት”'''

ዶክተር ተወልደብርሃን ገብረእግዚኣብሄር 1932 ዓ/ም ኣብ ወረዳ ወርዒ ለኸ ሩባ ገረድ ተባሂላ ኣብ እትፍለጥ ንእሽተይ ቁሸት ተወሊዱ። ቁልዕነቱ ልክዕ ከም ወዲ ሓረስታይ ትግራይ ያህለላ፣ ኩርባባ፣ ገበጣን እናተጻወተ ዝዓበየ ህጻን ዋላ እንተዀነ ብፍሉይ ንእጽዋት ዝለዓለ ፍቕሪ ነይርዎ። ስለዝዀነ ብዝነበሮ ድሌት ዘመናዊ ትምህርቲ ቀዳማይ ብርኪ ኣብ ከተማ ዓድዋ፣ ካልኣይ ብርኪ ቤት ትምህርቲ ኣብ ኣዲስ ኣበባ ዊንጌት ኣብ ዝበሃል ቤት ትምህርቲ ዛዚሙ። ብ1952 ዓ/ም ናብ ቀዳማዊ ሃይለስላሴ ኰሌጅ ብዝለዓለ ውጽኢት ዝኣተወ ዶክተር ተወልደ ብ1955 ዓ/ም ተመሪቑ። ኣብቲ ኰሌጅ ብዘርኣዮ ጸብለልታ ድማ ብ”ቻንስለርስ ሳይንስ” ካብ ኢድ ሃጸይ ሃይለስላሴ ወርቂ ሜዳልያ ሽልማት ተበርኪትሉ። ድሕሪ ምረቓ ድማ ኣብቲ እዋን ውሩይ ተመራማሪ ምስ ዝነበሩ ዶ/ር ኣክሊሉ ለማ “ኣብ ምምርማር ሳይንስ ርክብ ሕማማትን ስነ ህይወትን ዝምልከት ምርምር (ፓቶባዮሎጂ) ዕድል ምርካቡ ንብራኸ ዓቕሙ ወሳኒ ነይሩ። ዶ/ር ኣክሊሉ ለማ ኣብ ኣዲስ ኣበባ ንዘጣየሽዎ “ኢንስቲትዩት ኦፍ ፓቶብዮሎጀ” ዝርዝር መተግበሪ ትልሚ መርሃ ግብሪ ኣዳልዩ ናብ ተግባር ዝቐየረ ምሁር እዩ።

ኣብ ዓባይ ብሪታንያ ኣብ ዝርከብ ዩኒቨርሲቲ ብእጽዋት ሳይንስ ዶክትሬት ዲግሪ ዝሓዘ ዶክተር ተወልደ ኣብ ዩንቨርስቲ ኣዲስ ኣበባ ዲን ፋካሊቲ ሳይንስ ብዘካየዶም ምርምራት ኣብ ዕብየት እቲ ዘፈር ዓለምለኻዊ ተጽዕኖ ዝፈጠረ ምሁር ምዃኑ ብዙሓት ምሁራት ይምስክርሉ። ፕረዚዳንት ዩኒቨርሲቲ ኣስመራ ኰይኑ ንሸውዓተ ዓመት ዝሰርሐ ዶክተር ተወልደ ክፍሊ ትምህርቲ ስነ ህይወት ባሕሪ (ማሪን ባዮሎጂ)፣ ኣብ ከበሳታት ኤርትራን ትግራይን ዝርከቡ “ፕሪካምቢያን ማዕድናት” ንምጽናዕ ዝተጣየሸ “ማይኒንግ ጂኦሎጂ” ክፍልታት ኣብ ምኽፋት ብክልስ ሓሳብን ብተግባርን መሪሕነቱ ዝተዋጽአ ምሁር እዩ። ዶ/ር ተወልደ ኣብ ዝሓለፉ 27 ዓመታት ኣብ ዝነበሩ ድኽነት ናይ ምጥፋእ ፈተንቲ ዓመታት ብፖለቲካዊ ድለላ ምዕራባውያን ነቅ ዘይብል ቅዋም ዝነበሮ፣ ምችውን ስሓብን ኣብ ዝዀኑ ዓለምለኻዊ ትካላት ምስራሕ ዝተሓሰመ፣ ብምዕራባውያን ከይተደለለ ድሕንነት ሃገሩን ኣህጉር ኣፍሪካን ዘውሓሰን ዘኽበረን በሊሕን ፈታዊ ዓዱን ምሁር እዩ። ብፍላይ ንኢትዮጵያ ወኪሉ ኣብ ዓለምለኸ ኰንፈረንስ ለውጢ ብኽለት ኣየር 2002 ዓ/ም ኣብ ኣዳራሽ ሕቡራት መንግስታት ዘካየዶ ወሳኒ ክትዕ ውድብ ሕብረት ኣፍሪካ ኣድናቖቱ ገሊጹ እዩ። ነዚ ኣጀንዳ ኣብ ዝምልከት ዓለምለኻዊ መድረኻት ካብ ሪዩ ደጀኔሮ ክሳብ ፓሪስ ኣብ መሰል ዋንነት ፈጠራ ማሕበረሰብ፣ ብኽለት ከባቢ ኣየርን ጽልዋ ሓረስቶትን ዓለምን ኣብ ዝበሉ ዛዕባታት ኣብ ምምዕባል ንዝርከባ ሃገራት ወኪሉ ተኻቲዑ። ብዘካየዶ ስነ ሞጎታዊ ሓሳባት ከባቢ ኣየርን ብዘቕረቦ መፍትሒ ሓሳባትን ድማ ህይወት ሓደ ነጥቢ ኣርባዕተ ቢልዮን ሓረስቶት ዝለወጠ ከምዝነበረ ይምስከረሉ። በዚ ድማ ዶክተር ተወልደ በዞም ኩሎም ዓለምለኻዊ ኣስተዋጽኦታት ብ1993 ዓ/ም ንኖቤል ሽልማት ብሕጹይነት ሳዓሪ ኰይኑ ቐሪቡ “ሎሬት” መዓርግ ረኺቡ። ካብኡ ሓሊፉ ብ1996 ዓ/ም ኣብ ዩኒቨርሲቲ ኣዲስ ኣበባ ብዝለዓለ ጽምብል ናይ ክብሪ ዳይሬክትሬት ተቐቢሉ። ኣብዚ እዋን ድማ ዶክተር ተወልደ ደኺሙንን ስልችዩንን እንተይበለ ዓዱ እናገልገለ ይርከብ።


ነዚ ዘይኣምን ኣምሓራይ ወይ ወዲ ኣድጊ ጥራሕ እዩ

የማነ ኣባደዲ ግደይ መቐለ
